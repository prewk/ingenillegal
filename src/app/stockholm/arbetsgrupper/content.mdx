# Arbetsgrupper

Ingen människa är illegal Stockholm har en mängd olika arbetsgrupper och samarbeten. Vissa sammanhang är mer formaliserade, till exempel är nätverket medlemmar i och samarbetar med FARR, Flyktinggruppernas riksråd, medan andra är mer organiska (till exempel arbetsgruppen som ordnar evenemang och stödfester). Nedan följer korta beskrivningar av ett urval av våra arbetsgrupper. Vill du veta mer? Kom på ett intromöte! Vi annonserar våra intromöten på sociala medier: [Instagram](https://www.instagram.com/ingenillegal_sthlm/) & [Facebook](https://www.facebook.com/people/Ingen-M%C3%A4nniska-%C3%A4r-Illegal-Stockholm/100064250127146/)

### Matutdelningen

Varje vecka samlar aktivister i nätverket ihop livsmedel, färdigrätter och basvaror som doneras från olika butiker och restauranger. Sen fördelas alla matvaror i kassar och delas ut till de som är i behov.

### Barngruppen

Nätverket arbetar på olika sätt med att ge barn som lever i papperslöshet möjlighet att ha en fri, bra och säker vardag. Det kan till exempel handla om att gå på bio eller nöjesparker, men också att ansvara för barnpassning under möten, hämta barnen på skolan eller helt enkelt bara vara en kompis.

### Middagsgruppen

Varannan vecka äger ett middagsmöte rum, där aktivister med och utan papper gemensamt försöker hjälpa varandra. Det kan handla om att komma med tips på jobb, nysta i en juridisk situation eller få kontaktuppgifter till organisationer som kan pressa en fuskande arbetsgivare.

### Klubb Gränslös

Några gånger per år arrangerar nätverket större stödfester, pubkvällar eller kulturevenemang – både för att få in fler gåvor till nätverket, men också för att vi tycker att det är roligt att dansa! För den som vill engagera sig i Klubb Gränslös – eller nätverkets evenemangsarbete i stort – är möjligheterna i princip obegränsade. Vill du ordna våffelförsäljning? En konsertserie på ditt lokala fik? En studiecirkel? En festival? Så länge evenemanget inte strider mot nätverkets plattform är allt möjligt!

### Administration

Några av nätverkets aktivister sysslar lite extra med att hålla ordning på papperen. Tycker du om formalia? Är du en fena på att skriva ihop projektansökningar? Eller har du kanske lust att hålla koll på nätverkets mejlkorg? Då är det här rätt grupp för dig.

### Merchgruppen

IMÄI Sthlm har de snyggaste t-shirtarna. Vill du vara med när vi screentrycker nästa bunt? Eller har du idéer på nya motiv? Merchgruppen jobbar främst med kläder, men inte bara! Varje år brukar några av nätverkets aktivister till exempel skapa kalendrar, och alla förslag på nya roliga saker att skapa är välkomna. IMÄI-koppar next?
